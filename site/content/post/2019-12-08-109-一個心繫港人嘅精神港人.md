---
title: 109.一個心繫港人嘅精神港人
slug: 109-i-am-a-spirit-hker
date: '2019-12-08T22:12:56.4070000-05:00'
tags:
  - StandWithHongkong
summary: ，我相信，他朝一日唔止你哋可以喺煲底相聚，我哋都可以光明正大討論民主同權益，唔需要再怕白色恐怖
---
從細就睇TVB睇本港台嘅我十分熱愛香港，自認係精神上嘅香港人，識睇繁體字，識寫部分繁體字，言語用詞口音都同自己身邊嘅人有些許分别（利申珠三角本地人）……



內地洗腦教育同资讯封锁下曾經作為一名小粉紅會認為有祖國好好，國家強大人民幸福，但係14年雨傘，我都心有惻隱，對港人追求普選嘅意願報以理解支持，到魚蛋革命，我會認為暴力擲磚真係唔好，會傷到人，自覺成為偽善中間派，來來回回之間搖擺，直到17年年底低端人口，再加上終於有能力睇到真相，終於明白港人一直以嚟嘅追求，亦都明白背後係政權對人民嘅欺壓先係最根本原因，港人訴求一直很簡單啊，河水不犯井水，捍衛自己嘅高度自治嗻……



從民賤聯開記者會所謂討回公道到宜家，我比身邊人足足多大半年時間去了解到底發生咩事，我明白一條惡法只係導火索，一直以嚟各種各樣不公正嘅事發生喺香港人身上，工程超支、警黑勾結、制度崩壞等等我都有keep住了解、補充翻，我可以接受政府犯錯，但係絕不可原諒同一問題一錯再錯同埋拒不認錯，更甚者將過錯歸咎於提出意見嘅人民頭上，水能載舟亦能覆舟，政府收稅出糧，就應該聽民意順民心，為民做實事，但係不論內地定係香港，禮樂崩壞嘅事不斷發生，越知得多越心痛自己點解投胎成為中國人，但慶幸我成長喺一個靠近香港，從小受香港文化影響嘅地方，係一個同聲同氣講廣東話嘅精神香港人……



作為一個有基本同理心嘅人，將心比心我都會覺得絕望，再環顧身邊各種各樣歌頌、讚美、支持，我只可以講香港人唔好放棄，我不求波及大陸影響國人爭取自己權益，你哋爭取到榮光重歸香港，光復以前光景，我都心滿意足，老實講香港爭取到與否對於我並無十分切身嘅利益，但係作為一個人，見到如此人道災難喺距離自己如此近嘅地方發生緊，出於咩角度我都唔應該袖手旁觀，縱使我驚，我怕死，我唔敢親身落嚟參與抗爭，對唔住！暫時我可以做嘅就係聚集身邊支持港人、清醒嘅國人，相互分享消息，亦都向中立嘅人慢慢引導，喺佢哋心中種下自由嘅種子，可以減少一個粉紅就少一個，多一個人支持你哋更好，宜家可能做唔到乜嘢，我相信，他朝一日唔止你哋可以喺煲底相聚，我哋都可以光明正大討論民主同權益，唔需要再怕白色恐怖，當然好多國人素質低下價值觀扭曲，佢哋未必值得擁有自由民主嘅空氣，但係香港人，你哋值得有，亦都必须要一直有，光復香港時代革命，五大訴求缺一不可！——一個心繫港人嘅精神港人。
